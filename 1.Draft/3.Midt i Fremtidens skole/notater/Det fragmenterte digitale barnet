

## Det fragmenterte digitale barnet

Under følger et utdrag fra episoden ’Skoleplanleggeren – Framtidens skole’ i samfunnsprogrammet Ekko på NRK P2 (radio), først publisert 26.10.2018. ’Skoleplanleggeren’ var et slags ordspill på jobben til programmets gjest; «arkitekten» bak den kommende læreplanen, Elin Bonde, leder for tverfaglig gruppe i Utdanningsdirektoratet. Bonde var rektor ved en (politisk bestemt) ’eksperimenterende skole’ i Bærum (en rik og fremover-lent skoleregion med en uttalt skolepolitikk):

[Bonde svarer:] Vi går inn i en fremtid som vi ikke kjenner, og den inneholder store forandringer på teknologien sin side. Og det er jo interessant å tenke at de små førsteklassingene som kommer inn nå skal gå ut i en fremtid vi ikke kjenner. Og det gjelder også utviklingen av yrker... Det er om å gjøre å få det lille barnet til å syntes det er interessant og morsomt å komme inn i klasserommet... For når vi vet at en del elever blir skolelei allerede på femte trinn er det forferdelig trist. Så denne planen vi lager nå skal satse mer på den forskende eleven sånn at eleven blir mye mer aktiv i løpet av skoledagen.»

[Bonde fortsetter:] Vi lager jo læreplaner som omfatter det vi ønsker at eleven skal lære og som vi ønsker at eleven skal utvikle seg. Vi voksne, og jeg kan si nesten alle voksne, er lineære og har lært noe ’herifra og dit’... Du kan tenke deg linjen ’herifra og dit’. Du har lært norsken ’herifra og dit’ osv. Slik er ikke ungdommen i dag, og ikke de små barna heller. De er digitale. De er dynamiske. De hopper fra det ene til det andre uten at det gjør noe. Så når vi kan bli forvirret av at de er ’fragmentariske’, så nei. De er del av den nye tiden. Det er vi som må av-læres visse ting for å komme inn i den nye tiden da.» (Ekko, 2018)

Budskapet om forandring, og ikke minst om behovet for forandring, var sentralt i måten Utdanningsdirektoratets (UDIRs) arbeid med den nye læreplanen og ’nye måter å tenke på’ i skolen var legitimert. Dette var snakk om forandring både på samfunnsnivå og på et individuelt nivå, der Bonde snakket på vegne av barn og unge og deres væremåte, om ikke ’natur’. Denne naturen er forstått i relasjon til et samfunn med økt usikkerhet. Til tross for dette sier Bonde likevel at kunnskapen man hadde om ’hvordan menneske fungerer’ bygget på forskning over hele verden, der det fantes bred enighet rundt hvordan barn burde lære. Den lineære måten å lære (eller være (Heidegger) var sagt å bygge på lærerens egne erfaringer fra skolen, så vel som deres repeterende måte å arbeide på. Dette var ikke kunnskap som var sagt å ha verdi for elevene selv, til tross for at både lærere og foreldre kanskje opplevde sin egen skolegang som fin.

Dette vil jeg påstå at representerer et ontologisk skifte innen utdanningen og dens ekspertise. Et skifte i utdanningslitteraturen assosiert med bruken av digitale verktøy i utdanningen som provoserer frem spørsmål om effekten av det materielle, men som ikke er vært tilknyttet den produktive makten til ekspertmiljøene og deres nye teoretiske teknologier i reformen av skolen. Forvirringen tilknyttet barnas fragmentariske væremåte var forklart ut ifra deres ’digitale’ og ’dynamiske’ opphav. Og, forskjellen mellom den lineære og den dynamiske og/eller fragmentariske væremåten var tilknyttet forskjellige assosiasjoner, eller måter å assosiere og bli assosiert, på. Hvilke gjorde at selv om Bonde sa at «[d]e hopper fra det ene til det andre» gjorde ikke dette noe.

At re-formen av skolen fikk verdi i møte med de fremvoksende (romlige) formene assosiert med det ’digitale’ var i intervjuet med lederen for den tverfaglige gruppen i UDIR forstått fra perspektivet til barnet ’multiple’. At folk, perspektiver, ideer og objekter ikke bare må forståes som kulturelt og sosialt forskjellige, men også som «different-in-being» (Zembylas, 2017, s. 1401) er en beskrivelse av det ontologiske skifte som her var produktiv i skapelsen av et perspektiv fra posisjonen til elevene fremfor tidligere syn på læring forstått mer eksplisitt ut ifra lærerens (singulære) pedagogiske rolle. Læring var alltid assosiert med det som sto utenfor (mennesket) og ’verden der ute’. Fordi det var sagt at man ikke kunne kjenne fremtiden fikk læringens natur en annen verdi, som en slags sikkerhet assosiert med det man viste om det å være digital og det jeg har kalt for ’digital læringsidentitet’. Nettopp på grunn av usikkerhetene assosiert med fremtiden (teknologi, arbeid, osv.) og konsekvensene av ’vår nye tid’ ble føringer lagt for det man ønsket at eleven skal lære og måten man ønsker at eleven skal utvikle seg.
